# **Het 5-sterren model voor transparante algoritmes**


***Hallo, strijder voor openheid! Welkom in de online toolkit.***

***Ga direct naar:***

*- [het Whitepaper (visiedocument)](whitepaper.md)*
&nbsp;
*- [het Model (keuzehulp)](model.md)*


## **Van *black-box* algoritmes naar een 5-sterren-transparantie!**

Er is vanuit de samenleving een groeiende zorg rond de inzet en ontwikkeling van algoritmes in (besluitvormings)processen in het openbaar bestuur. Niet alleen de manier waarop de overheid besluiten neemt over burgers is voor hen ondoorzichtig; ook de algoritmische systemen die daarvoor worden ingekocht en toegepast zijn lastig te doorgronden, ook voor ambtenaren zelf. Dit heeft niet alleen negatieve impact op de informatiepositie van burgers, maar ook op die van de overheid ten opzichte van de technologie die ze zelf inzet. Daardoor groeit de druk op de overheid om meer openheid en transparantie te bieden over algoritmes, om inzicht te krijgen in hoe de algoritmes werken die nu al op grote schaal worden ingezet. Anders gezegd: transparantie is nodig om als overheid grip te krijgen op manier waarop besluitvorming tot stand komt en wat de impact daarvan op mensen is, en om als burger beter in staat te zijn om te begrijpen hoe de overheid haar taken uitvoert. 

In beleid en wetgeving wordt al veel nadruk gelegd op transparantie en openheid als principe of uitgangspunt - zoals te zien aan de vele Algoritmeregisters - maar het ontbreekt nog aan een uitvoerbare of eenduidige vertaling naar de praktijk: waarover moet precies transparantie of openheid geboden worden, op welke doelgroep zou dit gericht moeten worden en met welk eindresultaat, en hoe zouden deze maatregelen dan vorm moeten krijgen in de technische of organisatorische praktijk? Daarnaast zijn overheden vaak afhankelijk van de expertise van (commerciële) derde partijen voor het ontwikkelen van deze technologie, die uit zakelijke overwegingen niet altijd even bereid zijn om daarover transparantie en openheid te bieden. Dit leidt bij (bestuurders van) overheidsorganisaties tot handelingsverlegenheid, verwarring, aarzeling en frustratie bij het realiseren van transparantie en openheid rond algoritmes in de praktijk, met maatschappelijk wantrouwen en zelfs schending van mensenrechten als gevolg. 

Het project *Transparante algoritmen: van black box naar vijf sterren* richt zich op het ontwikkelen van een praktische toolkit voor bestuurders in de publieke sector, geïnspireerd op het “5 Star Open Data” model van Tim Berners-Lee. Om dit te realiseren onderzoeken we inzichten van experts van binnen en buiten de overheid, maar betrekken daarnaast ook diverse perspectieven uit de samenleving d.m.v. een burgerpanel. De toolkit zal bestaan uit 2 componenten: een ‘visiedocument’ dat als leidraad gebruikt kan worden voor het opstellen van organisatorische ambities rond transparantie en het creëren van bewustzijn op bestuursniveau, en een ‘model’ om praktische handvatten te bieden voor het stapsgewijs realiseren van transparantie binnen overheidsorganisaties. 
