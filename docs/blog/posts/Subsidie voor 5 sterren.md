---
date: 2024-07-26
categories:
- Updates
---

**Van black-box naar transparante algoritmes**

Met de komst van het algoritmeregister en de aangenomen AI verordening is transparantie over het gebruik van algoritmen een belangrijk thema op dit gebied. We zijn daarom bij The Green Land al een tijd aan de slag met het 5 sterren-model voor open algoritmen, geïnspireerd op de 5 sterren voor linked open data van Tim Berners-Lee. Het model geeft organisaties die algoritmen inzetten inzicht in welke stappen er gezet kunnen worden om transparantie daarover te bevorderen.

Samen met een community van betrokken mensen uit het veld hebben we dit idee al verder vormgegeven. In een van de laatste bijeenkomsten die we hiervoor hebben georganiseerd heeft de Open State Foundation zich als ‘hoeder’ over het 5 sterren-model ontfermd. Deze mooie ontwikkeling heeft ertoe geleid dat we de samenwerking op dit gebied wilden versterken, en dat kunnen we nu gaan doen dankzij een subsidie van de maatschappelijke coalitie Over Informatie Gesproken!

In dit project gaan we in gesprek met zowel ambtenaren als burgers om dieper in te gaan op wat zij nodig hebben; wat vinden burgers belangrijk om inzicht in te krijgen, en wat hebben organisaties nodig om dit mogelijk te maken? Die inzichten gebruiken we om het 5 sterren-model verder uit te werken tot een tool of toolkit die helpt bij het in de praktijk brengen van de verschillende stappen van het model. De resultaten presenteren we op het ECP Jaarfestival op 21 november.

Wil je ons (als overheidsprofessional of als burger) met dit project helpen door jouw gedachten en perspectieven met ons te delen? Super! Stuur dan een bericht naar fenna@thegreenland.eu
