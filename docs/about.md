## Over 5 sterren

### Hoe het is begonnen

Geïnspireerd door het 5 sterren-model voor Open Data (van Tim Berners-Lee) presenteerde Willy Tadema in 2023 het idee voor een soortgelijk model voor algoritmes. Want hoe mooi het Algoritmeregister ook klinkt, echte transparantie gaat verder dan alleen publiceren. The Green Land schaarde zich volledig achter de ambitie om het transparantieniveau over algoritmes een stap verder te brengen en zorgde ervoor dat het model verder werd ontwikkeld; en iedereen die wilde werd van harte uitgenodigd om mee te denken en doen. Uit het enthousiasme tijdens de bijeenkomsten bleek dat de behoefte aan handvatten voor transparantie groot was. Uiteindelijk heeft Open State Foundation als betrokken en ervaren maatschappelijke organisatie op het gebied van transparantie en openheid de rol van ambassadeur of hoeder van het model op zich genomen. Dat betekent dat zij hun expertise en netwerk zullen inzetten voor de verspreiding en de activatie ervan.

### Het project voor de MCOIG

Vanuit de Maatschappelijke Coalitie Over Informatie Gesproken hebben Open State Foundation en The Green Land in 2024 subsidie gekregen om het idee uit te werken. Het project Transparante algoritmes: van black box naar vijf sterren richt zich op het ontwikkelen van een praktische toolkit voor bestuurders in de publieke sector, geïnspireerd op het “5 Star Open Data” model van Tim Berners-Lee. Om dit te realiseren onderzoeken we inzichten van experts van binnen en buiten de overheid, maar betrekken daarnaast ook diverse perspectieven uit de samenleving d.m.v. een burgerpanel. De toolkit zal bestaan uit 2 componenten: een ‘whitepaper’ dat als leidraad gebruikt kan worden voor het opstellen van organisatorische ambities rond transparantie en het creëren van bewustzijn op bestuursniveau, en een ‘model’ om praktische handvatten te bieden voor het stapsgewijs realiseren van transparantie binnen overheidsorganisaties. 

### De 5 sterren-community

Het 5 sterren-model is een lopend project dat wordt ontwikkeld en beheerd door een open gemeenschap van een zo divers mogelijke groep mensen. Wat ons betreft is iedereen belanghebbende, of men zich daar bewust van is of niet. Iedereen die interesse heeft kan dus meewerken en wordt ook van harte uitgenodigd dat te doen. Dat kunnen organisatieteams of individuele experts zijn, maar vooral iedereen die om wat voor reden dan ook geïnteresseerd, betrokken of bezorgd is (want een belang hebben we allemaal). 


## Contact

### Contact

Heb je vragen of ideeën, of wil je met het model aan de slag, neem dan gerust contact met ons op! Dit kan door een bericht achter te laten via [dit formulier](https://cloud.tgl.eu/apps/forms/s/MGQ7ACacimwkM4wjWxd9QFPe). 
